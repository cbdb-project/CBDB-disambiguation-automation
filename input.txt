4966870	馬仁裕	夫道被萬物，處其中者是曰賢人；功濟横流，讓其先者方稱君子。施之則開物成務，與廣業而同歸；卷之則保族宜家，垂令名于必大。是以長沙吴芮，繁祉邁于三雄；南陽賈復，賁寵隆于四七。歷代已降，靡不由之。迄于我朝，則扶風公其人矣。公諱仁裕，字德寬。其先扶風人，子孫或從官于徐方，今爲彭城人也。粤若萬邦作乂，益有佐禹之功；因封受氏，奢有卻秦之績。公侯必復，關西靡孟起之威；文武未墜，南郡被季長之德。存乎譜牒，無俟闡揚。曾祖某、祖某，皆以鹵介之氣，當屯蒙之運，不履王侯之事，歸全父母之邦。考某，少負雄名，爲武寧軍裨將。才高位下，厥用弗昭，累贈尚書右僕射。傳曰：‘有明德而不顯當代，後必有興者。’故其餘慶，集于我公。惟公克稟粹靈，夙彰奇應，方娠而神貺協夢，既生而異氣充庭。宗族相驚，里閭交慶。識者謂之曰：‘不意英物，復鍾此兒。天將啓之，馬氏爲不朽矣。’長而爽邁，輔以博聞；善無常師，器以虛受。及皇圖中否，赤縣淪災，戰國縱橫，爭求策士，孔門堂奧，半作家臣。公負先見之明，審擇君之義。舉旗沛澤，即授中涓；定難京城，仍參主簿。而上方從歷試，允懋臣功，經綸草昧，諮訪遺闕。公親侍左右，日奉謨猷，能知四國之爲，且掌賓客之禮。勞無伐善，夙夜不離于公；美則歸君，論議莫闚其際。出入二紀，懋肩一心。車服以庸，寵祿來假，乃升朝序，乃掌禁師，以左領軍將軍兼總丞相之兵衛。申令惟一，任衆惟睦，推以恩信，先之勤勞。周廬既嚴，軍事以簡，考績稱最，帝用嘉之。遷檢校司徒，遙兼宿州刺史。夫千騎之長，可以圖功，百城之權，可以觀政，中外迭處，抑惟舊章，即授楚州刺史、本州團練使。甸服之際，邦賦是繁；長淮之衝，戎寄爲急。公奉揚王略，遵舉詔條，人不易方，計日而治。徵爲右衛大將軍，復領舊兵，以衛相府，董齊之略，有逾于初。明年，改右金吾大將軍，以扶風縣三百戶爲封邑。執金之職，歷代雄重，綿祀虛位，公首居之。內訓卻非之士，外察苛留之禁，熊羆宣力，輦轂無塵。及上允膺內禪，光啓建業，寺府軍衛，半存舊京，委公留臺右師，俾率東夏。即遷檢校太保，改右天威副統軍，進爵爲伯。陝服從入，公有力焉。及參告類之儀，益光求舊之舉。寵開幕府，遙領徐方，進封郡侯，定食千戶。左輔之地，王業所基，藩屏京師，惟公攸賴，乃移使節，往鎮京口。公慈惠著于郡國，威德洽于士心，由是齊人向風，期年報政，加同中書門下平章事、廬州節度觀察等使。自南北分隔，戎華交馳，合淝之郊，常制衝要，故有台階之命，以增外閫之威。公于是謹斥候、審號令。習組練之士，則聲如飆馳；嚴堡障之備，則勢若山立。虜不敢犯，邊是以寧，而察俗之方，如南徐之理。方當矢謨帷扆，薄伐關河，渡江之誓既陳，泝渭之舟已具〔一〕。嗚呼!良圖未展，早命不融。春秋六十有三，昇元六年閏三月五日，薨于廬州公署。上省奏震悼，廢朝三日，即用玄甲之數，式擬鐵山之功，給于官司，臨以中使。奉常以視履考祥之義，循貞心大度之美，詳協公論，易名曰匡。即以其年四月七日，備鹵簿儀衛，葬于廬州合淝縣鄉里，禮也。公娶同郡萊氏，封彭城郡君。麗穠李之華，親采蘩之職，理內協《鵲巢》之詠，從貴有魚軒之華。某年月日先公而逝。嗣子右弓箭庫使光庭、東頭供奉官光祚、閤門承旨光紹，皆稟義方，無忝遺烈。家承膏粱之後，而恭順克修；職在綺紈之間，而雅素自若。君子謂扶風公其有後乎。夫碑頌之設，有自來矣。琬琰之細既垂于苕華，盤盂之微又參于警戒。若乃道合天眷，忠存王家。累輔翼之功，而鐘鼎之報罔闕；享將相之賞，而帶礪之誓弗渝。時無間言，沒有餘位。故其宗廟之紀，金石之銘，昭示來雲，不可誣也。小臣不學，奉旨刊文。庶使計功稱德，代遠而愈信；披文相質，事久而彌芬。峴首之懷靡盡，昆吾之烈長存。嗚呼哀哉!其銘曰：益作朕虞，實曰元凱，崇基締業，明德攸在。維趙于蕃，封移族改，祚實刊山，源長巨海。因枝別代，覛渭來遷。導德絳帳，勤王跕鳶。流光襲祉，映後昭前。懷黃結紫，著簡成編。誕發材英，肇惟明懿。鼎角膺奇，龜文履異。博容汎愛，入孝出悌。運有屯蒙，器無凝滯。爰初發跡，雲從潛泉。濯纓職幟，拊冀中涓。良驥處服，忘歸在弦。樞機言行，無競維賢。繾綣從君，匪伊履屐。勤毖前殳，周旋陛戟。居國必聞，在身無擇。帝爰允諧，胙乃丕績。惟彼淮泗，疆以獯夷〔二〕。維此京浙，纘以邦畿。封淮表浙，惟惠惟威。椒蘭在俗，轅轍興思。羣舒待理，獫狁孔棘。帝謂侯氏，纘服新息。式固爾猷，惠此廬國。乃陟台階，俾藩于北。龍旂四牡，鈎膺鏤錫。命服有煒，光聲載揚。獷狄弭耳，蚩氓嚮方。上儀像物，下謐飛蝗。梁木或顛，通川有逝，長城既嚴，哲人永瘁。像著雲臺，風存遐裔。輟舂盡思，瞻山殞淚。信結殊俗，悲深上旻。丹碑既刻，列鼎書勳。祁連不泯，庸器長存。丕顯百代，惟子有臣。《徐公文集》卷一一。又見《全唐文》卷八八五。〔一〕恪：原作‘斥’，據《全唐文》、徐校、黃校本改。〔二〕疆：原作‘彊’，據《全唐文》、徐校、李刊本改。
4966920	劉崇俊	聞夫郊圻内理，牧萬民者是曰諸侯；夷狄外攘，守四方者其惟猛士。然則安危異任，文武殊塗。故天下方爭，韓、彭、英、吳橫雕戈而震耀；羣生待理，龔、黃、寇、賈擁皂蓋以從容。及夫昭格寰區，紛綸簡册，其歸一也，代有人焉。若乃總是全謨，覃于奕葉，流光受社，潛齊累將之家，崇德計功，下視慚卿之族，古難具美，我則兼之。公諱崇俊，字德修。其先彭城人。高祖升調，補山陽淮陰尉，遂家焉，即爲縣人也。岳峻洪基，海疏遙派。陽城相土，千齡侯伯之封；沛澤中興，兩代帝王之胤。懷黃結紫，論鼎甲以盱衡；刻像圖形，誓山河而捧袂。國史家牒，披卷可知。頃者聖運中微，羣方暫擾。驪山之北，犬戎興戲水之師；踐土之庭，天子屈河陽之召。公路擁南陽之衆，僭號仲家；隗囂據隴右之圖，坐論西伯。勤王問罪，吳太祖始定揚州〔一〕；賜脤專征，昭皇帝遂加殊禮。于是揚旌北討，遷寇跡于淮濱；闢土西封，謀守臣于諸將。命我顯祖，作牧鍾離。乃固堡障之嚴，載施犬馬之備。軍無粃政，將期十萬之行；師有見糧，即聚九年之蓄。方圖大舉，已仗前殳，永年不登，未幾而歿。長山群盜，舊畏來公；西域故營〔二〕，願從班勇。復命烈考，嗣膺使符。不還渭水之兵，誓卒龍門之託。故蓼城之戰，斬獲過當；汝陰之圍，策勳居最。先〇委質，鬬充國以無由；獫狁驚蒐，射郅都而不中〔三〕。疇庸錫羨，建清淮軍以壯中權；加禮慎終，贈太尉公以光幽穸。既而鼓鼙悽愴，部曲徘徊，家有遺恩，人思世德。帝曰：‘崇俊，惟爾恭儉孝友，誠明惠和，任則中軍帥，位則文昌長。誕舉攸職，予惟汝嘉。濠梁之郊，控扼遐裔，惟乃祖金，克懋厥始，乃考仁規，克慎厥中。肆予命爾，克成厥終。往哉汝諧，無廢朕命!’公銜恤奉詔，墨絰即戎，鋪陳政經，討閲軍實，思有以光大前緒，播揚國風。初，二先公之理也，屬洛邑再遷，浚郊作梗。僞新竊據，仍延十五之期；黃武開元，始創三分之業。犬牙之地，蠆尾常搖，鋒鏑縱橫，車徒奔走。摧牙獸困，尚遙匡復之謨；赬尾魚勞，未暇綏懷之術。逮公之理也，寇皆遠遁，民佇息肩。千里風從，四方聳聽。以爲格物必在于立制也，故藝貢賦以息貪暴之端，暢刑章以拯姦宄之極。賞不虛授，罰其必行。以爲富邦必在于務本也，故使民以時，相地之利。持未熟之稻，游惰自遷；班再易之田，兼并絶倖。以爲邊寧不可以忘武備也，故遠斥堠，浚溝隍，竹與木而靡遺，膏與苫而畢給，亭障屹峙，軍聲隱然。以爲強兵必在于實王畿也，故招懷邊氓，講習戎事。游兵冀馬，俱爲無犯之容；晉勇齊雄，並集選和之下。歲揀精鋭，歸之京師。其餘庶政常經，門見戶睹，斯可略而言也。高皇帝禮均元老，寵冠列藩。受禪之初，則進上公之秩；肆類之際，則委廉使之權。言必見從，無再卻之奏；君常高枕，忘北顧之憂。皇上欽奉重熙，聿遵無改，毗倚尤重，親敬有加。初，先太尉公之薨也，西北小驚，戒嚴從便，因詔執事，移清淮軍于壽春。及是，復立定遠軍，即命公爲節度使，仍以公少子匡符尚永嘉公主。留侯操印，初躋上將之壇；帝子吹簫，即降王姬之館。禮優伯舅，望重懿親。于時公涖濠梁，十有七年矣，米鹽皆序，丞史當才，閉閤罕爭，舉烽無警。朝廷以公能光前烈，雅得邊情，清淮之師，遺風仍在，俾盛一家之美，載嚴萬里之城，改壽州刺史，充清淮軍節度使。鄧侯倏去，鷄鳴傷父老之心；長者負來，虎渡息鄉閭之患。能事畢舉，考功再期。方將建大斾以風驅，指函關而電掃。雲中鷄犬，八公之跡徒存；夢裏膏肓，二竪之妖遂作。春秋四十，保大四年夏六月十有六日薨于壽春公署。皇上剪鬚靡及，穿壁方遙。投緑沈之瓜，悲哀竟日；賜黃銀之帶，慷慨霑襟。廢朝三日，中使護葬。詔兵部侍郎李貽業持節册贈太尉，賜謚曰威。即以其年秋九月十五日，備鹵簿鼓吹，葬于濠州鍾離縣大化里之原，禮也。前夫人李氏，後夫人隴西郡君李氏，皆太師趙忠懿王女也。賴鄉仙李，即開柱史之源；參野飛龍，遂紀宗卿之籍。勳庸六鎮，時高謝氏之門；師範兩朝，室有班姬之訓。荃蘪蘭蕙，映戚里以芬芳；藻荇蘋蘩，播婦儀而昭皙。門內之理，夫人有焉。子八人：二子幼；長子節，早亡；次範，滁州刺史；次簡、次策、次霸，時未仕；次符，秘書郎。或得公之政事，或得公之兵鈐，學禮學詩，惟忠惟孝，皆推酥酪之味，咸有芝蘭之芳。所謂積善餘慶，世濟其美者也。惟公山河龍鳳，凝粹彩于神姿；緯候風雲，集淵謀于靈府。議公家之事，不以身爲；行將軍之令，每由剛克。卒祖禰之成業，可謂聿修；膺牧伯之寵章，訖無虛授。所以始終匪玷，福祿攸歸。同族之間，朱輪結軌。季父仁贍，作鎮夏口。弟崇怙、崇僖，更典晉陵。其餘將軍、列侯、中郎、校尉，銀黃照爛，光浮通德之門，珩珮陸離，響雜高陽之里。茍非自天攸相，與國無疆，其孰能與于此乎!向使享大年，敷遠略，鴻飛鵬舉，功未可量也。天命不然，能無永悼!昔者荊州從事，猶牽墮淚之悲；太宰舊寮，亦有懷鉛之請。況乎世功丕顯，揭日月以高驤；帝念惟隆，會雲龍而下濟。欲垂萬葉，可不務乎?微臣職典絲綸，詞非清潤。持赤管以承詔，拂貞珉而投刃。使蚩蚩萌隸，觀跡而長懷；眇眇來雲，披文而盡信。其銘曰：惟彼陶唐，有此冀方。自天祐之，後嗣其昌。侯遷魯縣，帝隱芒碭。猗那大族，嵩華配長。渢渢彭城，興我遐祚；顯顯山陽，著我高祖。高祖伊何?仁而不遇。慶鍾令孫，聿來用武。皇運中否，諸侯起爭，浚郊怙亂〔四〕，淮壖不庭。吳王奮發，受鉞專征。命我顯祖，守濠之城。濠城嚴峻，濠兵驍勇。顯祖帥之，羣兇振恐。將軍下世，邊烽亦聳。乃命象賢，荷時之寵。荷寵伊何?載大其功。蠢蠢梁寇，言言潁墉，是馘是俘，兵無頓鋒。爰有奇略，集于威公。威公嗣侯，不墜其訓。戎事之隙，民功是振。爲之中典，著之令問。泗上風移，京師河潤。帝曰伯舅，予嘉乃勳。捍境則武，安邦則文。乃降王姬，于爾慶門。乃改乘轅，于彼西軍。西軍何在?鎮彼衡霍。威公來思，式遏寇虐。胡馬已遠，將星俄落。百身寧贖，九原誰作?明明天子，惻愴聞鼙。歲云秋止，返斾遲遲。二藩士女，泣涕漣洏。賢侯逝矣，吾誰與歸?黯黯塗山，湯湯淮涘。駟馬悲鳴，滕公所閉。甘棠勿翦，召伯攸憩。是用刊碑，永告來裔。《徐公文集》卷一一。又見《全唐文》卷八八四。〔一〕揚：原作‘楊’，據李刊本、四庫本改。〔二〕域：原作‘城’，據《全唐文》、黃校本、李刊本改。〔三〕郅：原作‘郢’，據徐校、李刊本、四庫本改。〔四〕怙：原作‘帖’，據徐校、李刊本改。
4966978	陶敬宣	公諱敬宣，字文褒。其先尋陽人，因官徙籍，今爲合淝人也。西京作相，開國封侯，於是貽孫南國，主盟長沙，公兹焉不朽。籬邊黄菊，解縣印以言歸；嶺上白雲，挂朝衣而莫返。光靈攸屬，固無得稱之，丹青所存，可略而言也。高祖復，右監門衛將軍；曾祖琳，建州録事參軍；祖晟，青州博昌縣令。皆天縱其能，世濟其美。韎韋君子，屈跡於驍游；[748]CE7C[/748]紳先生，折腰於州縣。積善餘慶，明德後興。考雅，武昌軍節度使，贈太師、楚惠公。雲雷構屯，龍虎冥會。横琱戈而蕩寇，功冠一時；裂鶉尾以疏封，禮優萬戶。公即太師第四子也。幼而岐嶷，長而俊茂，非禮勿動，時然後言。天祐中，門廕起家太子校書，遷至府長史，賜緋魚袋。丁先公憂，時年十四，孝心昭感，喪禮無違。釋服，除都官郎中，賜紫金魚袋，改大理少卿。青縑寓直，時推伏閤之勤；丹筆持平，人絶署門之歎。俄遷江都少尹。趙、張治劇，由來表則之司；淮海分疆，自昔輕揚之地。公處之貞固，行以廉平，愛民則忠，事長以順。一圻欣賴，三載有成。遷大理卿，仍兼尹事。烈祖孝高皇帝允釐百揆，實總六師，爰求鄭國之良，以貳楚人之廣，奏請君判左右軍事。丁酉歲，堯咨文禪，禹跡中興，徵舊德于角犀，考官成于喉舌，拜工部尚書。今上嗣位，加金紫光祿大夫、檢校太保。會閩人作梗，王旅欲南，聲實所資，豫章爲急，故輟公副，總判軍府。及羽檄四出，芻輓相尋，民以悅而忘勞，事有備而無患。嶺表既定，洪人亦康。復移宛陵，仍兼棣州刺史，守海陵郡〔一〕。甸服之地，邦賦最優，歲比不登，民用胥怨，除泰州刺史。公以清凈爲理，仁恕積中，視吏民其如傷，守法令而畫一。餘糧棲畝，無庚癸之呼；白駒過隙，感辰巳之歲。春秋五十有二，保大八年夏四月十有八日卒于位。上省奏傷悼，輟朝兩日。有司考行，賜謚曰順。即以其年月日權窆于東都，明年月日葬于江都府縣里，與前夫人合祔焉，禮也。惟公沖和體質，仁孝爲基，立身有常，與物無忤。尤善聲律〔二〕，聞音而知樂；頗好篇詠，下筆而成章。身後不留餘財，所任必有遺愛。求之作者，斯亦難能。嗣子泰州司倉參軍崇鼎、崇諒、崇倫等，皆勤修令名，夙奉成訓，君恩靡替，家法如初。鉉昔在朝行，實惟舊好；今從左宦，仰繄東道〔三〕。痛死生之已矣，感意氣以何報?延陵掛劍，願保于不欺；峴首刊碑，終慚于絶妙〔四〕。銘曰：淮淝之靈，衡霍之精。必有賢傑，爲時而生。乃伯乃仲，乃侯乃卿。望冠六事，風馳百城。人生有涯，大命夙傾。不見君子，猶存政聲。遠日既吉，靈轜既行。寂寞公館，蕭條古坰。哀哀郡人，泣涕沾纓。嗚呼彼蒼，不知福善之胡明!《徐公文集》卷一五。又見《全唐文》卷八八五。〔一〕守：原脫，據《全唐文》、李校補。〔二〕律：原脫，據《全唐文》、黃校、四庫本補。〔三〕繄：原作‘醫’，據《全唐文》、李刊本改。〔四〕絶妙：原作‘妙絶’，據《全唐文》、黃校本、四庫本乙。
4966982	賈潭	公諱潭，字孟澤，洛陽人也。周先同姓，即列國之諸侯；漢得名臣，乃洛陽之才子。攀鱗河北，豈須方面之功；借筯譙都，自有良、平之策。源長派遠，德厚流光，史不絶書，後將必大。當先天之內禪也，我七代祖黃門侍郎、平陽公曾，實演丕命。及至德之中興也，我六代祖黃門侍郎、晉國公至，實贊大猷。曠古已還，一家而已。五代祖孫，衡州刺史；高祖穜，司門員外郎；曾祖昶，太子司議郎；祖琛，河南密令：皆有韜世之量，濟衆之仁。大位不躋，餘慶斯洽。考翊，以經術擢太常第，以才用爲諸侯卿。捍寇輸粟，有勞王室，于是佩金紫，升朝廷。上疏論邠寧節度王行瑜恃功恣橫，坐貶愛州掾〔一〕。及行瑜就戮，優詔徵還，復出爲常州刺史、鹽鐵、江淮留後〔二〕。屬宗社中絶，官司解弛，計吏未上，哲人其萎。公有世德之資，負夙成之器，風神爽邁，智術通明。景福二年，以學究一經，射策高第，釋褐京兆府參軍事，遷秘書郎。侍從南遷，進修不懈。天祐丁卯歲，居先君憂，服喪過哀，宗黨稱孝。楚泗郡守、宣城廉使，虛左交辟，三府馳名。俄丁內艱，慼憂如禮。藝祖武帝創基分陝，側席求才，素與公周旋，即加禮命，奏記書檄，一以委之。內贊謨猷，外爲詞令，出應盟會，入陪罇俎，霸功光赫，公有力焉。十有餘年，任用無間。既而楚雲告變，穆醴不陳，已酬國士之知，亦得退人之禮，改宣池觀察判官。烈祖高皇帝受命中興，不忘舊德，徵拜秘書少監，充儀禮副使，遷中書舍人，崇英翰林學士。周慎密命，潤色王言，公望無渝，朝奬彌厚。保大嗣統，拜兵部侍郎，知制誥，學士如故，充永陵儀禮副使。同軌胥會，大禮無違。遷兵部尚書，修國史，考定郊廟之樂，褒貶歸正，擊拊允諧。會六夷南侵，天眷北顧，命公持節使于契丹，宣大國之威神，得諸戎之要領。及軺軒還軫，而控弦出塞矣。報命稱旨，時論具瞻。于是避寵台衡，就安關輔，除泰州刺史。視事數月，丕變土風。遘疾還京，保大六年九月二十有一日，卒于江寧永安里官舍，享年六十有八。皇上軫悼，再不視朝，飾終之禮，務加從等。太常考行，賜謚曰宣。以其年月日葬于某所，與夫人楊氏合祔焉，禮也。長子朝散大夫、行大理司直彬，次子泰州司倉參軍穆，少子修等，咸負當世之才，皆爲保家之主，種德垂範，未易可量。長女用文，適水部員外郎楊元鼎，不幸早世。次曰用柔，適膳部員外郎、知制誥張緯。次曰用光，適進士姜某。少曰季芳，尚幼。惟公事業富壽，昭映一時，族望婚姻，熏灼當代。自非天監與善，孰能若斯!雖大用未光，而能事畢矣。鉉以世親之舊，執隨行之敬，服義承教，惟公在焉。刊勒論譔，蓋感遇之萬一也。其銘曰：於惟茂族，寔有世德。七葉繼軌，嘉猷允塞。亶矣君子，其儀不忒。修辭立誠，以匡王國。言以文行，兵由威克。東畿之政，爲邦之則。天地長在，春秋代遷。今朝喪善，何日生賢?蒿里誰地，佳城許年。永安舊里，門館依然。寢丘傳邑，京兆開阡。勒銘泉石，以配青編。《徐公文集》卷一五。又見《全唐文》卷八八五。〔一〕掾：原作‘椽’，據《全唐文》、李刊本改。〔二〕爲：原脫，據徐校、李校補。
4966988	江文蔚	公諱文蔚，字君章。其先濟陽考城人也。昔高陽恢若水之靈，光有萬國；伯益獲箕山之護，克成夏功。故其子孫，延祚丕顯，茅土錫胤，圭組流光。在漢者爲孝子，在宋者爲忠宰，在梁者爲烈將，在陳者爲詞臣。長城既封，淮水亦絶，辭周粟而遠騖，避嬴亂而深藏，徙籍建安，世爲大姓。至于我王考毗、考秦，皆以隱德清操，垂爲門風。惟公嗣奕葉之賢，有生知之異，幼挺奇表，夙韜殊量。殫儒墨之秘奧，窮文史之菁英。閭里歸仁，宗黨稱孝。于時天下未一，遐方不寧，公鄙尺鷃之爲，從黃鵠之舉，類延州之觀樂，同太史之探書，升名俊造，從事河洛。衰俗難佐，天壤不支。我烈祖孝高皇帝，王業始于江東，仁風被于四裔，公杖策高蹈，款關來儀。府朝肅以生風，臺閣藹其增氣。署宣州觀察巡官，試秘書郎，遷水部員外郎，賜緋魚袋。王國初建，改比部員外郎，知制誥。于時天人協應，獄訟攸歸，舜、禹相與言，游、夏不能措，潤色之任，我則無慚。既受禪，遷主客郎中，知制誥如故。俄而真拜，仍賜金紫。今上嗣位，大禮聿修，徙公爲給事中，判太常卿事。時同軌胥會，有司失職，公與司門郎中蕭君儼、博士韓君熙載，協力建儀，周行翕然。由是祖功宗德之位定，大行昭名之義允，功署高廟，與天無窮。明年，拜御史中丞，矯枉持平，無所顧憚，坐廷劾宰相，其言深切，貶江州司士參軍。初，國朝自王義方之後〔一〕，曠數百年，憲署之間，舉無廢職〔二〕，然未有危言激論如此之彰灼者也。故權右振竦，朝野喧騰，傳寫彈文，爲之紙貴。人心既爾，天鑑亦迴，前所劾者，或免或黜，公就加江州營田副使。頃之，徵爲衛尉卿。俄拜右諫議大夫，充翰林學士，權知貢舉。出納密命，樞機靡失，登進造士，衡鏡無私，聳禁署之清風，著春官之故事。薦賢之賞，行及于台司；曳杖之期，奄先于朝露。春秋五十有二，保大十年八月二日卒于京師官舍。皇上痛惜，爲之廢朝，送死卹孤，一從公賜。有司考行，易名曰簡。即以其年九月十三日，葬于某縣某里之原，禮也。長子翥，秘書省正字，次子鶱，皆早卒。今以從子翹爲嗣。嗚呼哀哉!公心平氣和，貌古神正。雅好玄理，有方外之期；尤善詞賦，得《國風》之體。去華簡禮，不以位望驕人；憐才誘善，不以威名傲物。操履堅正，靡得動搖；襟懷坦夷，初無蒂介。謫居江楚，恬然自足。孜孜色養，烝烝孝心。嘗爲詩云：‘屈平若遇高堂在，應不懷沙獨葬魚。’此其心也。江州節度使賈公崇，以武立功，以剛肅物，事公如師傅，親公如兄弟。時皆服公之重名，而賢賈之樂善也。既歸京，寓居公廨，無以家爲。二子繼亡，一慟而已。齊死生于夢覺，遺寵辱于錙銖，古之達者，何以過此。嗚呼!凡我僚舊，均哀共戚。入黔婁之門閫，覽伯喈之經籍。睇落日以流慟，愬秋風而沾臆。企景行于高山，勒哀詞于樂石。其詞曰：高陽之裔，伯益之孫。展矣君子，載大其門。爰翔爰集，樂我樹檀。彯纓幕府，振藻西垣。禮儀卒獲，風憲攸端。道行在時，業隆自我。英英若人，見義必果。直指烈烈，宮鄰瑣瑣。死生以之，何適不可?允矣天鑑，明哉主恩。乃還宣室，乃入脩門。從容禁署，密勿王言。得才爲盛，知人則難。求尸宗伯，載善其官。人必有終，古無不死。嗟嗟若人，風流永矣。徐庶有母，鄧攸無子。闕里諸生，荊州故吏。謂之何哉?啜其泣矣。秋風落木，逝水成川。昨朝飛蓋，今日荒阡。一丘殘照，萬古愁煙。素車自返，寶劍高懸。高才兮直道，共盡兮何言!《徐公文集》卷一五。又見《全唐文》卷八八五。〔一〕方：原脫，據徐校、李校補。〔二〕間舉：原作‘舉間’，據《全唐文》、李刊本乙。
4967008	周廷構	君諱廷構，字正材，洛陽人也。岐山至德，綿瓜瓞者萬邦；洛宅舊都，守枌榆者百世。簪組相繼，譜諜存焉。曾祖侃，太常博士。祖潛，深州樂壽縣令。避亂南徙，因家廣陵。考延禧，明經擢第。有吳之霸，受辟爲淮南巡官，累官至戶部郎中，與殷文公、游貞公同掌文翰。無祿早世，故大位不躋。君即戶部第四子也。幼而岐嶷，長而篤厚，躬行孝悌，餘力學文。以蔭釋褐，補弘文館校書，試吏爲池州司戶參軍，改宣州寧國縣尉。烈祖在藩，乃睠舊族，聞君修謹，復有吏能，因表爲黃州長史，寵以朱紱，置之府朝。及受禪，遷通事舍人。鴻業肇興，王澤遐布，贊導之任，實寄司聰，護戎修聘，觀風按獄，受命而出，動罔不臧。歷事兩朝，任遇彌厚，賞賜既數，階勳屢遷，而通事之任如故，蓋惜其能也。保大七年，轉將作少監，判四方館事。浩穰之地，尹正爲難，復以本官判江寧府事。其間監諸侯之典者十，通四方之命者三，攝州府之政者六，按枉撓之獄者四。或敷惠于新附之俗，或投身于危亂之地，本于忠而後動，忘其生而後存。元宗嘉之，以爲客省使。今上嗣位，深惟舊勞，特加金紫光祿大夫、台州刺史。常御壽昌殿視事，中外之人，咸得引見，又以君爲壽昌殿承宣。出爲忠義軍監軍、泉南等州宣諭使。還，遷筠州刺史、本州團練，仍使充客省使。君以備嘗艱危，復逼遲暮，懇辭繁劇，恩旨不從。丙寅歲十月二十二日，終于京師某里之官舍，春秋六十有六。詔廢朝一日，賜諡曰某。明年正月日葬于某所，禮也。夫人天水縣君姜氏，輔佐之勤，率由婦禮，訓誨諸子，備有義方。子大理評事崇儉，太常寺奉禮郎崇素，及崇順、崇信等，皆儒謹，且不墜其先。鉉家世通舊，嘗接姻婭，淡成之分，終始不渝。何以寘懷，是用刊德。其銘曰：猗嗟周君，世濟其名。展如之人，克嗣厥聲。受任幹蠱，臨難忘身。居中處約，全和保真。與物皆化，萬古同塵。松楸勿伐，蘭菊惟新。刊石表墓，于嗟善人!《徐公文集》卷一五。又見《全唐文》卷八八五。
4967037	苗延禄	公諱延禄，字世功。其先上黨人。昔者楚多淫刑，賁始逃難；晋賴謀主，苗受其封。高門之慶，雄視欒、郄。綿綿瓜瓞，翼翼孫謀，存諸簡編，可以揚榷。延洪于我七代祖中書舍人延嗣，光大于我六代祖太師晋卿。源流繁衍，蔚爲甲族。中朝喪亂，後裔播遷，匿迹淮楚之間，今爲盱眙人也。先公諱隣，生于兵戈之間，長習鼓旗之用。遭遇英主，建功立事，出爲泗州防禦使，入爲靜江軍統軍。世卿之祀，衰而復振。公即靜江之長子也。弱不好弄，壯而有立。負雄勇之量，不以驕人；秉剛直之姿，未嘗忤物。持重善戰，默識寡言，時輩推之，以爲君子。初，先公奉王略，領偏師，南破山越，西定江楚，東絶滄海，北捍徐戎，弓不解弮，兵不匣刃。公年甫弱冠，實參其間，搴旗斬將，所向披靡，宣力用于君父，舒壯氣于風雲。然而職以序遷，蓋歸美于先公也。烈祖孝高皇帝中興大業，疇咨舊人，命公領泗上精兵，入爲宣威軍裨將。六卿之選，以翼京師；八屯之權，實資宿衛。歷紀授任，一心靡渝。今上祗嗣鴻圖，益宣朝寄，總千牛之士以爲心膂，假五教之秩以崇班列。會侍中燕王以帝子之重，兼鎮兩藩，詳求命卿，以事大國，俾公提步卒屯宣城，凡甲兵壁壘之事，皆聽于公。夙夜惟勤，燥濕生疾，春秋六十一，保大九年十月七日卒于宣州公署。上省奏傷悼，爲之罷朝，送終之禮，有以加等。即以其年十二月二十七日，葬于江寧府縣里，禮也。夫人王氏，淮南裨將唐之長女也。先公負游俠之氣，有征討之功，勇冠三軍，力制奔虎。夫人麗桃李之質，襲蘭薰之芳，婦禮聿修，遺訓無墜。君子以孝慈率教，夫人以嚴正克家，閨門之理，實有內助。以保大八年五月一日先公而逝，今始祔焉。子全厚、全贍、全節、全義、全海，皆有父風，苗氏爲不朽也。鉉本自世親，早爲姻族。歎侯封于李廣，發哀詞于杜篤。刻翠琰于荒阡，擬高陵于深谷。其銘曰：才之俊兮將之雄，位之侯兮壽未中。天難諶兮人云亡，川既逝兮歲將窮。素車兮丹旐，白草兮青松。悲雄心與壯氣，漸荊棘兮蒙籠。《徐公文集》卷一六。又見《全唐文》卷八八六。
4967079	方訥	公諱訥，字希仁。其先河南人也，後世從官，徙籍新安，支派繁衍，遂爲郡之著姓。迨公數世，皆以儒雅退讓，播爲門風。曾祖顒，登州文登縣令。祖亮，左武衛兵曹參軍。考縠，榮王府司馬。母聶氏，追封河南縣太君，問政先生師道之長女也。公承積善之慶，負夙成之智，砥節勵行，好學能文，時然後言，非禮勿動，鄉曲之黨，翕然稱之。太師陶公，來守新安，撫納人士，署爲郡吏，委以典籤，恪恭詳敏，甚稱所職。歷事累政，其志如初。烈祖肇基王業，元宗實綜軍政，管記之任，勤擇其人，聞公之名，召致幕府。王國初建，署寧國軍節度館驛巡官，掌都統表奏。皇室再造，慶賞遂行，擢拜虞部員外郎，掌元帥表奏。數歲，以皇孫就傅，命公侍讀。講道贊德，勵裨益之誠；端己直躬，盡表微之節。俄遷水部郎中。明年，皇孫封南昌王、東都留守，以公爲留守判官，遷主客郎中，參贊政務，事無違者。改司農少卿，依前充職。明年，王移任宣、潤二州大都督，復以公爲浙西營田副使，通判軍府。六載匪懈，庶職交修，懋官之賞，詔命疊委。累遷至金紫光祿大夫、檢校司徒，封河南縣男。俄拜泰州刺史，充本州屯田監院使。正身而令，悉心爲理，公無遺利，民自從風。屬強敵深侵，東京失守，而州兵盡出，人心大搖。于是士庶老幼，盡室南渡。公自歸闕下，坐是除名。數年，除歙州團練判官，上曰：‘戰爭之際，吾豈以武勇責書生哉〔一〕!軍法不得不爾。’即召拜太子右諭德。今上嗣位，遷少府監。丙寅歲正月十六日，卒于京師美仁坊官舍，享年七十七。上爲之廢朝一日，賜謚曰定。以其年某月日葬于某所，禮也。前夫人謝氏早亡，繼室施氏封沛縣君。長子前，宣州寧國縣主簿；次子志，饒州文學。公以名教爲樂，以矩矱自任，行必中立，居無惰容，[748]CE7C[/748]紳之間，推爲純行。公之外祖，得道之士，故公頗以朝禮修養爲務，鷄鳴而起，孜孜不倦。年俯悼耄，體常康強，及屬纊之晨，無伏枕之疾，斯亦力行之報也。鉉也不佞，早辱交契。昔先君從事黟、歙，公適仕本部。及公策名郎署，鉉亦忝官聯。既熟其素履，願垂于不朽，附于史氏，以永令猷。其銘曰：聖人四教：文行忠信。惟公似之，光有令問。秉筆贊畫，登朝典郡。寵至若驚，道喪無悶。年俯中壽，官參列卿。歸全委順，終吉永貞。宰樹長在，高臺自傾。用刊圓石，閟此佳城。《徐公文集》卷一五。又見《全唐文》卷八八五。〔一〕責：原作‘貴’，據《全唐文》、黃校本、李刊本改。
4967088	趙仲宣	天地之靈氣，發爲賢人；邦家之積慶，鍾于公族。其或富老成之智，促殤子之年。感羣情者自出于天資〔一〕，垂英聲者非由于事業。是以蒼舒軫悼于魏祖，表行曰哀；夏王鍾愛于明皇，錫名爲一。中興在運，代有人傑，見于岐王矣。王諱仲宣，今上之第二子也。文武儲慶，日月輸祥，實太姒之子，如魯桓之貴。天質秀發，神機內融。亦既免懷，未遑就傅，問安長樂，視膳寢門，承歡愛于瑤齋，極友悌于朱邸，成人之量，宛由生知。三歲受封爲宣城郡公，假大司馬之秩，維城之望，日以光矣。不幸遘疾，甲子歲冬十月二日，薨于閣內，年四歲。主上痛幼敏之異，極天慈之懷，詔輟朝七日，册贈司徒，追封岐王。既而，感上聖之忘情，遵先王之從儉，節哀簡禮，以厚古風，即以其月十有八日備鹵簿鼓吹，葬于江寧府某縣某里之原，有司謚曰懷獻，禮也。惟王以襁褓之年，藴金玉之度，異迹昭灼，可得而言。至如禁中娛侍，常在左右，或異宫一日，則思戀通宵，翌旦未明，必親至御幄，須奉顔色，然後即安。其孝也如此。上每罷朝稍晏，莊色未迴，王則儼然侍立，不妄言笑。須天顔悅懌，則趨就膝下，怡怡稚戲，不失其儀。中宮以上之鍾愛，恐漸于驕，故撫字之方，威克于愛，每加教誨，過于嚴厲。而王凜然祗畏，初不壞容，退或見上，乃啼以自悔。其敬也如此。始二歲，上親授以《孝經》、《雜言》，雖未盡識其字，而每至發端止句之處，皆默記不忘。至于寢疾，近數千言矣。時聽奏樂，必振袂擊節，咸中律度。工人試中變其曲，王輟止之，曰：‘非前曲也。’雖周郎之顧，何以加焉?其惠也如此。受封之日，見于內殿，音詞宣朗，容止閑習，觀之者咸歎重焉。其敏也如此。凡玩好之物，意有欲者，瞬目賞譽，未嘗求索。或識其意，持以與之，必再三推卻，不肯即受。其毅也如此。上曰：‘昔人謂王勣爲神仙童子，今此兒近是乎。’及其薨也，悼念之甚，曰：‘吾見他人賢子弟猶惜之，豈惟父子之性乎?’中宮哀慟，至于加疾。自非英姿感動，孰能臻此哉?議者以爲列宿淪精，高真降跡，表瑞王室，今復還矣。嗚呼!凡我臣庶，暨乎藩戚，瞻飛蓋之何期，慨神理之難測。寧盡美于稱讚，庶騰芳于簡册。詞臣奉詔，謹勒貞石。其銘曰：粵我仙源，流光慶延。公族之異，惟王生焉。禮詩仁孝，斯之謂賢。夙習非學，生知自天。既與之智，胡奪之年。瞻庭蘭刈，顧掌珠捐。孟冬寒氣，京兆新阡。鼓吹簫簫，旌旐翩翩。踠逸躅于稚齒，閟藩房于夜泉。已焉哉!庶彭殤之一夢，豈沒世之無傳?嗚呼!庭蘭伊何?方春而〇。掌珠伊何?在玩而傾。珠沉媚澤，蘭隕芳馨。人猶沮恨，我若爲情!蕭蕭極野，寂寂重扃。與子長訣，揮涕吞聲。噫嘻哀哉!又銘一首，至尊所作。上省‘庭蘭’、‘掌珠’之句，謂得比興之實，遂廣其意，發爲斯文，親迂宸翰，批于紙尾。足以厚君親之義，行孝慈之風，是用勒石，永光泉戶。謹記。《徐公文集》卷一七。又見《全唐文》卷八八七。〔一〕自：原作‘目’，據《全唐文》、黃校本改。
4967108	喬匡舜	士有放懷夷曠，介然中立，外物無累于心，没齒不違于道，吾友喬公嘗從事于斯矣。公諱匡舜，字亞元，廣陵高郵人也。曾祖譚、祖泰，皆不仕。考鴻漸，本縣尉。家世清操，州閭稱之，故其子孫必有興者。公少好學，善屬文，弱冠游京都，詞藻典麗，容止都雅。烈祖輔政，見而器之，補秘書省正字。丞相宋楚公，初獲進用，位望日崇，聞公之名，辟置門下，每爲文賦詩詠，輒加稱賞。由是名譽日洽，而卿士大夫皆前席待之。累遷大理評事、司直、監察御史、屯田員外郎，從宋公出藩，爲江西、浙西掌書記。府公告老歸九華山，公乃升朝，爲駕部員外郎。未幾，守本官知制誥，就遷祠部郎中、中書舍人。典掌樞機，周慎靜默，凡十餘年。值邊境俶擾，師出無功，詔旨親征，中外憂懼，公上疏極諫，坐沮撓軍勢，黜居臨川。頃之，宋公獲譴，又以故吏爲累，由是累年沉廢。今上即位，徵爲水部員外郎，改司農少卿，判太常寺，轉殿中監，修國史，拜給事中，權知貢舉，又兼獻納使，遷刑部侍郎。公自徵還，數年間聯歷清望，蓋舊齒直道，上簡聖心。至是，以老病不堪朝謁聞，上知其家貧，詔以二卿之秩養疾。壬申歲九月二十有三日，卒于京師濱江里官舍，享年七十有五，遺命以《周易》、《孝經》置棺中。太常考行，易名曰貞。即以其年冬十月二十有三日，葬于江寧縣某所，禮也。夫人太原縣君郭氏，代公玄孫、晉陵令喻之女也。餘慶所備，門風甚高，婦德母儀，聞于宗族。一子僧孺，秘書省正字，早卒。孫諝，亦爲正字。公之爲人，寬簡真率，常以詩酒自適，不以勢利縈心，毀譽讒慝之詞聞之晏如也。從事楚公府殆二十年，凡爲府公見知者皆詭譎傾側，公獨淡然無營，守正不諂〔一〕，故但以文義知賞，末嘗任用。烈祖下詔公卿，舉可以親民者。楚公所薦非其人，烈祖甚不悅，謂給事中常公夢錫曰：‘吾望其薦匡舜也。’常公及中書侍郎韓公熙載，嫉楚公如讎，而與公善，嘗相謂曰：‘宋公誤識亞元，正可怪也。’公之歷任，奉法循理，似不能言者，及其臨危擊節，抗詞忤旨，侃侃然有古人之風。黜官奪祿，甘貧守約，凡五年不形于言色，恂恂然道家之流也。故能享老壽，保康寧，歸全委順，斯可貴矣。公臨終數日，舍弟往候之，怡然言曰：‘吾往矣，君兄弟可各爲一詩哭我。’翌日，復告門生曰：‘吾已得徐君兄弟許我詩，餘無事矣。’其忘懷死生也如此。嗚呼!絮酒之禮，已隔平生；掛劍之信，永畀穹壤。故以二章爲誌，閟于九原。所撰集七十餘卷，編紀之任，屬于門人，此不備書也。其詩云：舉世重文雅，夫君更質真。曾嗟混雞鶴，終自異淄磷。詞賦離騷客，封章諫諍臣。襟懷道家侶，標格古時人。逸老誠云福，遺形未免貧。求文空得草，埋玉遂爲塵。靜想忘年契，冥思接武晨。連宵洽杯酒，分日掌絲綸。蠹簡書陳事，遺孤託世親。前賢同此歎，非我獨霑巾。鍇詩云：諸公長者鄭當時，事事無心性坦夷。但是登臨皆有作，未嘗相見不伸眉。生前適意無過酒，身後遺言只要詩。三日笑談成理命，一篇投弔尚應知。《徐公文集》卷一六。又見《全唐文》卷八八六。〔一〕正：原作‘政’，據《全唐文》、黃校本改。
4967120	趙宣輔	君諱宣輔，字仲申。其先天水人也，累世從宦，不常厥居。曾祖全真，工部員外郎、滕州刺史。祖倚，太子校書。考臺，歙州海寧令。君即海寧府君第三子也，生于廣陵，長于江左。幼而俊敏，博綜羣書，尤善名法之學〔一〕。烈祖輔政，方申明紀律，君以是中選，釋褐補江都府文學，直刑部。明年，改信州司法參軍，察獄詳刑，號爲詳練。久之，召赴闕，以本官權參元帥府法曹事。踰年，改大理評事。元宗嗣服之初，精心庶獄，權要舉不附己者，因中傷之，君坐黜爲饒州司士參軍。明年，王師伐閩，護軍查公表君才可煩，使以本官判軍司事。時頓兵深入，自冬涉秋，經束馬懸車之塗，督飛芻輓粟之役，事集師尅，君有力焉。師還，加朝散大夫，行常州義興令，推誠率下，民用協和。丁憂去職，復爲江州録事參軍。時連帥議浚湓浦，以屯舟師，詔從之。君以無益戎備而勞民力，乃指陳利害，抗疏極論。上甚嘉之，即命止役。由是遷大理司直，通判蘄州軍州事。明年，遷檢校水部員外郎，充建州觀察推官，通判軍府事。會越人闚邊，使間誘建民，將以爲亂。君廉得其實，盡案誅之。優詔褒美，賜衣一襲，遷檢校屯田員外郎。三年，徵拜守水部員外郎，判度支。時師旅荐興，軍食不給，命君爲沿江催運使，軺傳所至，轉輸如流。朝議以姑熟居畿甸之間，實供億之始，徙君爲當塗令。踰月，復徵爲主客員外郎，判大理寺，賜紫金魚袋。始君以理官得罪，至是上知其無私，故復任焉。守官循理，挺然中立，轉工部員外郎，仍判寺事。今上嗣位，上疏論時政，以爲刺史縣令，親民之先，而考績掄材，未盡其理。上深然之，遷朝議大夫、戶部員外，充宣、歙、常、潤等道安撫使。以刺舉無避，爲權臣所排，宸鑑昭明，故得無咎。使還，以本官判兵部事。廬陵羣盗充斥，州兵不能制，上憂之，亟命君爲奉化軍節度判官，判吉州事，轉主客郎中，擒奸摘伏，克舉其職。其年秋九月七日遇暴疾，翌日終于郡之官舍，享年六十有一。明年春二月，歸葬江寧府某所，禮也。夫人查氏，吉王府長史昌之女、工部尚書文徽之妹。婉嬺之德，閨房之秀，內助著美，士林所推。子七人：長曰鈞，袁州新喻尉；次曰錯，樞密院承旨；次曰鍾，舉進士；次曰銓，前國子監三《禮》；次曰[CFont]NFCE5[/CFont]、鉞、鐭，皆國子監生。女一人，適秘書省正字周希定。君有孝悌之性，聞于宗族；敦然諾之信，稱于友朋。守己有常，事君不諂。位未達而知足，祿雖優而彌貧。其當官持事也，必盡己所長，不爲利回，不爲威惕，故屢失大臣意，然好直之士亦以此多之。鉉久塵近職，熟君操行，直筆聳善，以告後人，故銘其墓曰：英英趙君，松茂蘭薰。應用以法，飾身以文。道直詞正，心平氣純。如何不淑，今也爲塵。金陵仙鄉，古多名人。歸骨于是，與善爲鄰。泉臺不曉，壟樹空春。勒銘掛劍，慷慨霑巾。《徐公文集》卷一五。又見《全唐文》卷八八六。〔一〕名：原作‘身’，據《全唐文》、徐校、李校、四庫本改。
4967123	陳德成	公諱德成，字仲德。其先潁川人也。帝嬀餘烈，侯滿崇封。盛德之祀綿邈于百世，光遠之慶蕃衍于萬國，故我洪胄，代雄建安。王室中微，閩方角立，網羅英異，弘濟艱難。我曾祖茂新、祖滔，皆以雄才勇略，奮揚忠力。將領之任，生表其策勳；督護之名，沒垂于飾壤。父誨，檢校太尉、兼侍中、建州刺史、忠義軍節度使，謚忠烈。殊勳大節，有信史豐碑存焉。公即忠烈公之長子也。鍾粹和之氣，秉沖淡之心。通習孫吳，固其家法；酷好墳典，乃自天資。就傅之年，已著名譽。先公剖符劍、浦，威信洽聞，諍子之助，實有其力。弱冠，爲本郡裨將。先公以身守邊郡，心存本朝，累表遣公入宿衛，即擢拜右千牛衛將軍，充殿直指揮使。恭命畏法，修身擇交。先公每言邊事，常密疏于紙〔一〕，遣公上啓，默識強記，敷奏閒習。元宗甚嘉之，累遷右靜江指揮使。值淮上兵起，王師不振，公屢上書自奮，詔隸西北面行營。以舟師趣濟難，破其屯戍，遂入海陵，與諸軍會，勵兵固守。強敵日益，公連戰破之，虜獲千計。圍兵既遁，乃涉長淮，指下蔡，別率戰艦，分擊浮橋，三中流矢，神色自若。自秋徂冬，且戰且前。凡五進軍壘，皆以衆寡不敵之勢，當輕悍卒至之師〔二〕，臨難忘身，每戰必捷。而元戎逗撓，逆臣攜叛，群帥失道，公全軍而還。遷右宣威軍廂虞候，制曰：‘獨此一軍之衆，堪爲百戰之師。’其見稱如此。數月，爲和州刺史，又爲左天威將軍廂虞候。明年，改池州刺史。是時疆埸俯定，閭井未完，公奉法循理，正身率下，庭無滯訟，吏不生姦。鐵軸牙檣，無忘水犀之備；輕裘緩帶，常爲峴首之游。賦詩紀頌，粲然可述。元宗南狩，從至石牌。上每登臨置酒，必命公陪侍，訪山川之形勢，問風俗之美惡。應對詳敏，咸有條貫；捧觴上壽，進退由儀。求解印扈蹕，優旨不許。今上嗣服，屢表乞還，徵爲右天德軍都虞候。舊制常以舟師爲下軍，至是，詔旨以南國之用，尚于舟楫，今而後知非是，乃簡練精鋭，置龍翔軍以隸親衛，命公爲龍翔都虞候。舟師之重，自茲始也。會先君來朝，臥疾邸第。公親侍醫藥，躬執煩辱，容貌瘠損，衣不解帶，客至問疾者，不知其已貴也。及丁憂制，哀毀過禮，扶護靈柩，歸于建安。詔起爲歙州刺史、本州團練使，視事三載，其理如初。秩滿，復爲右龍翔諸軍都虞候，遷都指揮使。每仲秋講武訓兵，仲冬而畢，進退號令，由公指顧，威容嚴整，覩者肅然。頃之，又爲虔州巡檢使、知州事。五嶺之際，地廣民悍，内據谿洞，外接蠻夷，告訐敚[CFont]NFCB5[/CFont]，習以爲俗。于是申以刑政，示以嚴明，廣視聽，審情僞。吏以微文出入者，皆面詰其狀，莫不惕息而退。弊爲之革，人以之和。于是浚溝隍，嚴壁壘，出私帑以助費，因農隙而僝功。凡書勞考績，此其昭昭者也。尋拜池州觀察使，以其秩居虔州。上以建安之地，人思舊德，且欲以晝錦之盛，顯公之能，乃除忠義軍節度、建州觀察處置等使留後。公以違奉歲久，無以私爲，抗表來朝，固辭不拜。改右威衛大將軍，充左右靜江都軍使，又轉光祿大夫、檢校太尉，奉以建州之祿，歲計千萬，甲第廐馬，賜與優渥。俄而被疾，自識終期，申告理命，備有規度。中使問疾，但曰：‘世受主恩，未有以報，惟此爲恨耳!’又親問門吏，草遺奏既成，自益兩句曰：‘茍游岱之有知，必結草以爲報。’上省表震悼，手詔答之，公猶捧詔向闕，稽首流涕。壬申歲秋七月十有二日，卒于建業濱江里之官舍，春秋四十。上痛惜之，至再不視朝，贈安南大都護，遣中使監護葬事，皆從官給。有司考行，易名曰烈。即以其年九月日葬于某所，從理命也。夫人信都郡君刁氏，故昭武軍節度使能之女。容德之美，閨房之秀，宜家睦族，光此門風。子倩，孝友聰慧，修詞好學，以蔭起家，授著作佐郎。必大之慶，其在于是。嗚呼哀哉!公生于戎馬之際，長承鍾鼎之業，修文習武，全孝資忠。風格端莊，襟懷夷直，嫉惡奬善，如恐不及。睦親念舊，無有所遺，先人之費，公私畢給，出入數載，家爲之貧。在公之餘，手不釋卷，篇詠詞筆，皆傳于時，近代儒學將，唯公而已。凡四典藩郡，皆有借留去思之美，民到于今稱之，由是恩顧特隆，委遇無間。修塗方騁，大年不登，知與不知，皆爲悲歎。鉉與公非故，特以道義相期，雖復出處不齊，班序致隔，金蘭之分，終始不渝。寢門流慟，痛生死之永已；圓石表墓，患陵谷之靡常。亦公之遺言，以此見託，豈非慷慨之氣，思振發于知己哉!故爲銘曰：龍泉之靈，武夷之英。生我儒將，垂茲令名。臨戎有勇，察俗有聲。爲臣之節，與世作程。位逼建牙，秩參掌武。才實膺時，忠惟得主。鬱此雄圖，溘然中露。謂天蓋高，不可以愬。悲哉俊氣，永已荒丘。鳳臺遺館，梅嶺窮秋。樹惟掛劍，地即眠牛。餘芳不泯，淮水長流。《徐公文集》卷一六。又見《全唐文》卷八八六。〔一〕于：原作‘千’，據《全唐文》、黃校本、李刊本改。〔二〕悍：原作‘捍’，據《全唐文》、徐校、李刊本改。
4967201	樊潛	公諱潛，字仲明，京兆萬年人也。昔者虞仲垂孫謀之慶，肇啓我封；山甫昭補職之勤，實大吾族。或則游聖門而稱達者，或則冠仙籍而號真人〔一〕。豐沛功臣，經營于大業；南陽外戚，佐佑于中興。傳祀百世〔二〕，流光萬國。而我之占籍，世茂西京，樊川之居，抗衡韋、杜。曾祖澄，以七世同爨，孝德升聞，大中制恩，特加旌表，峨峨石闕，至今存焉。祖偁，濮州司戶參軍。考諭，光化中補池州至德令，時天下已亂，因家池陽，終潤州金壇令。公中和稟粹，形器夙成。好學之勤，本由天賦；至孝之性，不墜家聲。始及弱冠，併違怙恃。絶漿泣血，哀感州閭。負土成墳，終喪廬墓。言子道者，以爲美談。于時唐祚淪胥，宗室稱制，江淮之地，不失舊章。公以射策高等，補潤州丹陽尉，試吏之課，書考爲優。廬陵之民，古稱多訟，加以畝籍違制，亂獄滋豐。守臣上言，求拯其弊。有命擇堪其事者，聞公之能，因而命之。公既至，乃相五土之沃瘠，察夫家之衆寡，采古之制，酌今之宜，創爲新規，衆皆悅服。而復出械繫之者〔三〕，窮兩造之辭〔四〕，雪當死者數十人。使還議賞，增秩進等，遷壽州壽春縣主簿。既而廬陵之政日理，南楚之人聳觀。久之，以公爲光州光山縣令，加大理評事，猶以前效也。于時南北分裂，縣臨敵境，有爭桑之女，多探丸之吏〔五〕，比閭之衆，罕嘗寧居。公于是糾集義勇，分守要害，推以恩信，濟之強明，三載之中，一邑用乂。遷池州石埭令。縣有大姓，侵撓細民，歲比不登，俗乃重困。公繩之以法，董之以威，豪右震悚，相與逃匿。于是啓請出官粟以賑乏，絶省力役，以濟農功。慈撫仁薰，視之如子，歲豐俗阜，政用大成。就加大理司直，旌能政也。秩滿，遷鄂州漢陽令。未幾遇疾，壬子歲某月日，終于縣之正寢，享年五十有七。以丙辰歲某月日葬于池州貴池縣永泰鄉保靜里之原，禮也。夫人王氏，鴻臚卿滔之女。軒冕之族，閨房之秀，室家垂訓，惠問風行。長子若訥，不事王侯，自全高尚。次子知古，才藝畢給，際會昌朝，踐歷臺省，交修繁劇，今爲右諫議大夫、河北轉運使，揚名之業方茂，顯親之數遂優。公累贈秘書丞、戶部員外郎、衛尉少卿。夫人封瑯耶縣太君。惟公生而岐嶷，長而學問，窮九經之奧旨，綜百氏之微言。率是古道，施于爲政，行之以直，守之以廉，事親以孝，飾躬以禮。士元之器，命屈于生前；臧孫之忠，慶貽于身後。君恩飾壤，世祿傳家，咸京之舊表未堙，秋浦之豐碑復立，俗有遺愛，吾無愧辭。其銘曰：南山崇崇，樊川溶溶。翦商之烈，補袞之功。百代之後，流光不窮。爰有孝德，克生我公。猗歟我公，顯允君子。投此利刃，行于百里。有惠于民，何必貴仕；垂慶于後，何必在己!慶霄之澤，自葉流根。歿垂中佃，生駕魚軒。二子殊志，俱大吾門。僾僾愚谷，英英諫垣。九峰之下，貴池之口。覆斧馬鬣，金雞玉狗。民即桐鄉，碑如峴首。江水長流，令名同久。《徐公文集》卷二七。〔一〕仙：原作‘先’，據徐校、李刊本改。〔二〕祀：原作‘杞’，據徐校、黃校本、本刊本改。〔三〕‘者’字疑誤。〔四〕辭：原作‘亂’，據黃校本、李刊本改。〔五〕丸：原作‘九’，據徐校、黃校本、李刊本改。
4967204	王煜	盛德百世，善繼者所以主其祀；聖人無外，善守者不能固其存。蓋運曆之所推，亦古今之一貫。其有享蕃錫之寵，保克終之美，殊恩飾壤，懿範流光，傳之金石，斯不誣矣。王諱煜，字重光，隴西人也。昔庭堅贊九德，伯陽恢至道。皇天眷祐，錫祚于唐，祖文宗武，世有顯德。載祀三百，龜玉淪胥，宗子維城，蕃衍萬國。江淮之地，獨奉長安，故我顯祖，用膺推戴。淳耀之烈，載光舊吳。二世承基，克廣其業。皇宋將啓，玄貺冥符。有周開先，太祖歷試。威德所及，寰宇將同。故我舊邦，祗畏天命，貶大號以稟朔，獻地圖而請吏。故得義動元后，風行域中，恩禮有加，綏懷不世。魯用天王之禮，自越常鈞；酅存紀侯之國，曾何足貴?王以世嫡嗣服，以古道馭民，欽若彝倫，率循先志。奉蒸嘗、恭色養必以孝，賓大臣、事耇老必以禮，居處服御必以節，言動施舍必以時。至于荷全濟之恩，謹藩國之度，勤修九貢，府無虛月，祗奉百役，知無不爲。十五年間，天眷彌渥。然而果于自信，怠于周防，西鄰起釁，南箕構禍。投杼致慈親之惑，乞火無里婦之辭。始勞因壘之師，終後塗山之會。太祖至仁之舉，大賚爲懷，録勤王之前效，恢焚謗之廣度，位以上將，爵爲通侯，待遇如初，寵錫斯厚。今上宣猷大麓，敷惠萬方，每侍論思，常存開釋。及飛天在運，麗澤推恩，擢進上公之封，仍加掌武之秩。侍從親禮，勉諭優容。方將度越等彝，登崇名數。嗚呼!閲川無捨，景命不融，太平興國三年秋七月八日遘疾，薨于京師里第〔一〕，享年四十有二。皇上撫几興悼，投瓜軫悲，痛生之不逮，俾歿而加飾，特詔輟朝三日，贈太師，追封吳王，命中使涖葬，凡喪祭所須，皆從官給。即其年冬十月日，葬于河南府某縣某鄉某里，禮也。夫人鄭國夫人周氏，勳舊之族，是生邦媛，肅雍之美，流詠國風，才實女師，言成閫則。子左千牛衛大將軍某〔二〕，襟神俊茂，識度淹通，孝悌自表于天資，才略靡由于師訓，日出之學，未易可量。惟王天骨秀異，神氣清粹。言動有則，容止可觀。精究六經，旁綜百氏。常以爲周、孔之道不可暫離，經國化民，發號施令，造次于是，終始不渝。酷好文辭，多所述作。一游一豫，必頌宣尼〔三〕；載笑載言，不忘經義。洞曉音律，精別雅鄭。窮先王制作之意，審風俗淳薄之原，爲文論之，以續《樂記》。所著文集三十卷，雜説百篇，味其文知其道矣。至于弧矢之善，筆札之工，天縱多能，必造精絶。本以惻隱之性，仍好竺乾之教，草木不殺，禽魚咸遂。賞人之善，常若不及；掩人之過，惟恐其聞。以至法不勝奸，威不克愛，以厭兵之俗，當用武之世。孔明罕應變之略，不成近功；偃王躬仁義之行，終于亡國。道有所在，復何愧歟?嗚呼哀哉!二室南峙，三川東注。瞻上陽之宮闕，望北邙之靈樹。旁寂寂兮迥野，下冥冥兮長暮。寄不朽于金石，庶有傳于竹素。其銘曰：天鑑九德，錫我唐祚。綿綿瓜瓞，茫茫商土。裔孫有慶，舊物重睹。開國承家，疆吳跨楚。喪亂孔棘，我恤疇依。聖人既作，我知所歸。終日靡俟，先天不違。惟藩惟輔，永言固之。道或汙隆，時有險易。蠅止于棘，虎游于市。明明大君，寬仁以濟。嘉爾前哲，釋茲後至。亦覯亦見，乃侯乃公。沐浴玄澤，徊翔景風。如松之茂，如山之崇。奈何不淑，運極化窮。舊國疏封，新阡啓室。人諗之謀，卜云其吉。龍章驥德，蘭言玉質。邈爾何往?此焉終畢。儼青蓋兮裶裶，驅素虬兮遲遲。即隧路兮徒返，望君門兮永辭。庶九原之可作，與緱嶺兮相期。垂斯文于億載，將樂石兮無虧。《徐公文集》卷二九。又見《皇朝文鑑》卷一三九。〔一〕京師里第：原作‘京師里之第’。徐校、李校云：‘師’下疑有脫字。《皇朝文鑑》卷一三九作‘京師里第’，今從之。〔二〕衛：原脫，據徐校、李刊本、《皇朝文鑑》補。〔三〕必頌宣尼：原作‘必以頌宣’，據李刊本、《皇朝文鑑》改。
4967237	易文贇	府君諱文贇，字廣美，豫章高安人也。在昔有晉，舂陵令雄〔一〕，位不充量，忠以亡身。祚流子孫〔二〕，繁衍荊楚。其世祿種德，則故老家牒詳焉。曾祖暇、祖崇，皆不仕。妣鄒氏，追封范陽縣太君，從子貴也。君符彩爽邁，質性深沉，少遭時亂，靜守家法，剛而無犯，勇而有節，鄉曲之譽，藹然于時。有吳功臣劉公信，節制豫章，訓兵選士，聞君名而召之。君謂所親曰：‘大丈夫當立功立事，以大家門。吾聞劉公剛毅倜儻，有英雄之量，必能申吾用也。’乃杖策從之，甚見器重。委以御侮，授之親兵，出爲爪牙，入參侍直，外捍封略，中清寇攘。十年之間，遂升右職。劉公物故，唐室中興，君于是策名周行，入典離衛。于時戎事俯定，國容載穆，君止于拊循士衆，恭守官常，時其寒燠，均其勞逸，勤毖徼道，廉察何留。不矜出位之思，甚得爲將之體。自宣威軍裨將，累遷至左右天威軍都虞候〔三〕，自檢校右常侍，至檢校太保。及淮甸俶擾〔四〕，都邑震驚，以君爲雄州刺史，充建武軍使，其理所即廣陵之天長縣也。據沖要之地，有士民之衆，綏懷訓練，其俗用和。會周世宗親總六師，志平江右，于是濠、泗攜叛，揚、楚摧陷。君城小援絶，堅守累旬。世宗使降將郭廷謂臨城招諭，君曰：‘棄命以茍生，不義；剿民以全名，不仁。吾處中道而已〔五〕。’乃間道表于本朝，備陳形勢，且諭遠慮。還旨嘉納，諭以割地之謀。君即開城請罪，世宗慰勞數四，錫賚加等，即授衡州刺史，封太原縣子，充天雄軍節度行軍司馬。皇宋啓運，優奬有加，改道州刺史，進爵爲侯。君以俯絳老之年，有郤克之疾，表求致仕，優詔不許。勤懇固請，聽歸臨淮郡私第。春秋七十有五，開寶元年秋七月考終命。三年九月，葬于盱眙縣義和鄉西嵩里北團山，禮也。夫人會稽縣君謝氏，亦江左之冠族。作合君子，克昭令儀。箴管之勤，夙彰于婦德；湯沐之邑，晚從于夫貴。訓導諸子，備全義方。鍾蓬首之痛，哀而知禮；受高堂之養，嚴而有慈。春秋七十有六，太平興國二年秋七月，終于臨淮私第。某年月日合祔焉，禮也。有子五人，曰延貴、延祚、延壽、延義，並克荷先業，勤修令名，或參藩郡，或幹內職，皆先夫人而沒。唯第四子延慶獨稟粹和，服膺儒教，孝悌之至，稱于州閭。承顔先意，侔曾、閔之行；居喪過哀，有二連之風。廬墓絶漿，義感生植，嘉木連理，玉芝成業。遠近聞之，莫不驚歎。由是自前臨淮令拜大理丞。及夫人卜葬，違制臨赴，爲有司所劾。有詔勿問，聽解秩家居。惟府君之生也，臨戎以恩信，理民以慈惠，事君全其節，處身由其道。故垂此家法，推爲慶門，是生孝子，以永世祀，美矣哉!鉉聞風而悅之，故勒銘于神道。其辭曰：於惟易氏，忠義之門。德厚流光，顯于後昆。後昆之賢，生我府君。體道自居，壯圖不群。輟耕永歎，負羽從軍。赳赳和門，勇爵斯設。靜則嚴重，動則奮發。臨難忘私，處危全節。名遂身泰，考終無闕。芃芃泗川，永閟佳城。哀哀孝子，載感坤靈。君恩賁寵，樂石刊銘，百代之下，常流淑聲。《徐公文集》卷二七。〔一〕舂陵：原作‘春陵’，據徐校、李刊本、四庫本改。〔二〕祚：原作‘作’，據徐校、李刊本、四庫本改。〔三〕累：原作‘異’，據徐校、黃校本、李刊本改。〔四〕陵：原作‘優’，據徐校、黃校本、李刊本改。〔五〕中：原作‘申’，據徐校、黃校本、李刊本、四庫本改。
4967250	崔致堯	公諱致堯，字用之。其先清河人也。周室大風，肇洪源于公望；漢庭明月，抗忠節于季珪。德厚流光，謀孫翼子，冠蓋之盛，莫之與京。我高祖翼亮，有唐四至丞相。曾祖蠡，不仕。祖潯，吏部員外郎。考億，建州建陽令。值天下亂，因而家焉，今爲建安人也。君少而不羈，長而好學，介然如石，非禮不行，鄉曲之名，籍甚于世。季唐嗣業，博采時才，君以卿族之秀，獻書求試，補江州彭澤、滁州清流二主簿，改建州浦城軍判官。所至有聲，應用不暇，再爲建州將樂令。其地巖險〔一〕，其民獷悍，寇攘亡匿，率以爲常。君厲以嚴明，信其刑賞，汙俗咸革，比戶安居。遂獲貞幹之稱，又遷紀綱之任，改常州録事參軍。連考善最，擢拜殿中丞，遷虞部員外郎。郡國之政，多使案治，忘身徇節，綽有能名。無何，都下受兵，羣師入援，以君爲水部郎中，實掌軍饋。既而，時運告謝，宗社淪胥，諸侯之師，莫不卷甲，君與其部將南趨建安，中塗衆潰，遂沒于難，春秋若干。嗚呼!興亡之數，聖賢安能免?忠義之節，顛沛必于是。不然，何以見伯夷首陽之風，王蠋布衣之操也?夫人吳氏，克有婦德，能緝素風，藐是流離，不墜門閥。子憲、實、定等，皆稟庭訓，咸修詞業。憲在舊國，以進士擢第，入朝爲潁州沈丘尉。復從州里之舉，皇上臨軒親試，又擢高科，爲隨州觀察推官。所謂善人必有餘慶。某年月日，憲等始備大葬之禮，號奉靈柩，窆于某州縣鄉里之原，禮也。鉉素熟君行學，因銘墓焉。銘曰：嗚呼崔君，百世清芬。忘身徇國，斯爲貞臣。種德垂訓，斯爲慶門。芁芁故園，峨峨高墳。沒而不朽，用勒斯文。《徐公文集》卷三〇〔一〕險：原作‘儉’，據徐校本，李刊本、四庫本改。
4967253	李從善	公諱從善，字子師，隴西成紀人。唐室之諸孫，元和之近屬，譜諜詳悉，此不具陳。若夫天祚之德，大運有時而極；積慶之祀，百世無得而逾。必生克肖之賢，以承有後之應。保姓受氏，公實宜之。昔者土德既微，群雄角立，維我顯祖，奄宅舊吴，延祚四紀，傳國三世。公以天屬之愛，膺寶玉之封。始在膠庠，已有名望。姿儀秀出，文學生知。仁孝極于事君，謙揖形于下士。中外之論，翕然稱之。由是受任六官，交修庶職，彌綸舊典，諮訪老成，恪居無違，所至皆理。于時聖人出于中土，正朔及于四方，維我先君，祗畏天命，受盟請吏，息民弭兵，玉帛交馳，冠蓋相望。公親則介弟，位則中台，獨奉絲綸，留參槐棘。元戎駟牡，分建節之權；玄冕九章，奉侍祠之列。朝奬既厚，臣誠益恭。後凋之葉無渝，萬頃之陂自若。故得全名節于危疑之際，保恩顧于終始之間。環衛迭遷，寄任增重，盤根必解，師律以真，十有餘年，其志如一。嗚呼!修塗方騁，景命不融，春秋四十有八，雍熙四年秋九月，薨于通許護軍之廨。詔輟朝一日，賻絹百匹。即其年冬十月十三日葬于開封府開封縣吹臺鄉蘇里，祔太夫人凌氏之塋，禮也。前夫人徐氏，繼室周氏，並早卒。皆有肅雍之德，窈窕之華，宜家治內盡其規，魚軒象服昭其盛。子十四人：仲顗、仲翊、仲衍、仲華、仲雅、仲穎、仲寧、仲簡、仲彬、仲文、仲猷、仲玄、仲義、仲端。女十四人：慕英、懿卿、奉蘋、藴蘭、正容、茂節、穉仙、惠昭、如賓、道崇、鳳兆、幼貞、閨秀、秀真，或嬪于盛族，或待禮未行。惟公生于深宮，特禀異氣，謙而得禮，和而執中。容納直言，賓延素士。經歷夷險，雅度不渝，大年未登，終古同歎。鉉登門斯久，辱顧殊深，永惟知己之恩，願表爲陵之谷。其銘曰：真源引派，仙李垂芳。實生我公，金玉其相。非禮勿動，出言有章。忠信以濟，終然允臧。三代之姓，倏焉爲庶；九萬之程，溘然中路。吹臺北峙，浚川東注。不植刺草，長瞻宰樹。大雅君子，隴西公之墓。《徐公文集》卷二九。
4967269	王克貞	君諱克貞，字守節。其先太原人也。緱山之胄，本固源長；淮水既微，枝分派别。所居占籍，吴楚爲多，今爲廬陵人矣。曾祖某，不仕。祖某，贈吉州別駕。考某，屯田郎中。君弱不好弄，幼善屬文，風骨峻整，器度閑雅，年未及冠，名聞于時。自唐室之季，詞場道喪，江左延祚，復覩舊章。翰林學士江君文蔚典司春官，詳求藝實，取人至寡，較文尤精。君一舉擢第，首冠諸子，時人以爲追蹤元和之際矣。明年，以秘書省正字釋褐，寓直樞近，專掌文翰之任。措詞典雅，敘事詳審，守位以慎，當官以勤。由是二十餘年，累遷至中書舍人、樞密副使，未嘗他任。求之前載，亦爲異矣。及末葉多故，時政浸衰，唯吾守道中立，不涉浮議。及宗國淪喪，策名天朝，自太子中允，歷戶部、兵部二員外郎，禮部、戶部二郎中，典漢、滑、襄、梓四州事。皆以寬簡爲務，仁愛推誠，當時之不名臣僕，長孺之擇任丞史，是故民以之睦，政以之修。端拱二年秋，自梓潼還至京〔一〕，九月十八日，遘疾終于興州之傳舍，享年六十。明年某月日，葬于揚州某縣鄉里，禮也。夫人隴西縣君李氏，早亡。無子，女一人，許適鹽鐵使諫議陳某。惟君有文雅之用，有周慎之誠，言行相顧，光塵不異。奉職無廢舉，在私無惰容，歷夷險而不回，保始終而無吝。初，君始從鄉薦，余已典綸誥，謬爲先達，屢辱請益。及余消長在運，而君金石不渝，古人之風，于是在矣。已悲深谷，更閲逝川，發爲哀詞，識彼泉戶。銘曰：猗嗟夫君，心冥氣純。英英達士，亹亹詞臣。不愆于位，有惠于民。無悔無咎，不緇不磷。吉往兇歸，道悠運促。旋自九折，復于左轂。駟馬悲鳴，市人行哭。邈矣彼蒼，云何不淑!悠悠邗水〔二〕，隱隱崑岡。慈親臨奠，令季持喪。旁羅宰樹，下閟玄堂。郊原掩靄，雲日冥茫。痛光塵兮永已，念蘭菊兮徒芳。《徐公文集》卷二九。〔一〕還至京：‘至’字疑衍。〔二〕邗：原作‘邦’，據徐校、李刊本改。
4967272	和沖煦	士有佩服聖道，闡揚師訓，進不累于軒冕，退不滯于丘樊，務勤身于濟衆，不養高以絶俗，其唯仁人矣。大禪師名沖煦，字大明，姓和氏。昔者，帝堯光宅天下，我祖世掌天官，保姓受氏，冠冕百代。在漢則調鼎之重，在晉則專車之賢。末葉湮沉，徙居固始。先君從郡豪王氏南據閩方，今爲晉安人也。大禪師生禀異氣，幼挺玄機，年十有五，詣鼓山興聖國師出家，即具戒品。博覽經史，雅好文詞，郡多俊秀，咸見推仰。證無爲之理，演不言之教，綽爲先達，端然妙門。居城北之昇山。于時王氏衰淪，亂臣專恣，淫刑飛語，虐及善人，大禪師杖策去之，適臨川郡。中書令宋公齊丘作鎮南楚，頗尚空玄，聞師之來，遠加延納。言意不合，拂衣而行。下至池陽，郡守王公繼勳，鄉國之舊，賓禮甚渥。時季唐二葉，像教方興，嗣君聞其名，召與之語，移晷而罷，眷矚殊優。命居光睦禪院，復遷長慶道場，俾與儲貳游處，實羽翼也。後主即位，恩旨加隆，特賜法智禪師之號。廬山開先禪院者，嗣君所創，真容在焉，命大禪師居之，精嚴修奉之儀，以申罔極之感。居數年，召還建康，止報恩禪院，加號慧悟大禪師，名其所化曰智度堂。精廬櫛比，選勝而處，禮秩之數，有逾于前。出則居奉先道場，入則居凈德內寺。開寶七載夏六月寢疾，旬餘，乃集大衆〔一〕，與論生死之理。十九日清旦，上疏告辭，後主遣使問之，至則化矣。享年五十有九，住法四十四年。即其月二十五日，從西域之禮，收靈骨葬于鍾山之陽。禮物官給，中使監護。至某年月日，弟子省才遷于廬山某所，遵理命也。大禪師風骨秀整，機神穎悟，博該衆藝，綜以玄談，王公大人咸所欽尚。鉉非學釋氏者，不能言其道業，徒以傾蓋之分，久要不忘，今京師復與才公胥會。才公以文藝精敏，見重于時，永惟嚴師之義，願刊不朽之跡。嘉其偉志，爲作斯銘。銘曰：慧悟禪師，釋雄之奇。有文飾己，有道膺時。生延世寵，沒有遺思。歸舟翩翩，九江之湄。鑪峰勝境，蓮社餘基。門人稟訓，遷神于茲。衰翁懷舊，勒銘誌之。蘭菊無絶，高深與期。《徐公文集》卷三〇。又見乾隆《鼓山志》卷九。〔一〕集：原脫，黃校本空一格，徐校、李校云：‘“乃”下疑脫“集”字。’據補。
4967277	江直木	君諱直木，字子建，尋陽人也。廬九之地，時生俊才；忠壯之族，世著南國。末葉湮替，與時汙隆，儒、墨退讓，垂爲家法。曾祖晁、祖蠙、考隲，皆不仕。伯父夢孫，與先君同隱廬山，以經學大義自娛。伯父後膺宰府之辟〔一〕，自求弦歌之任，報政罷去，復隱舊山，孝友貞清，鄉里推服。先妣李氏方娠，夢神人授以直木一本，寤而生君，故取名焉。幼而穎悟，生知經義，七歲以神童擢第。未幾，丁先君憂，至性孺慕，宗族稱歎，孜孜色養，無復宦情。學古屬文，惟日不足，爰及弱冠，遂以詞藝知名。其爲文清淡簡約，自爲品格，尤長于古風詩。家居凡二十五年，親友敦喻，乃從常調，釋褐太常寺奉禮郎，轉江都縣主簿。直以事上，不失其恭；勤以率下，畢舉其職。民從其化，吏服其能。府尹陳玄藻、縣令路儀，皆恃才傲物，獨推重于君，以爲不如也。改江夏令，其理如初。鄂帥何洙，武勳致位，性復暴桀，亦加優禮，異于餘人。嘗視君舉止迂緩，車服樸野，輒怡然而笑，每責諸寮屬曰：‘君輩稱爲儒生，不學江令也!’秩滿，改蘄州黃梅令，議者以爲屈，君以鄉曲俯接，欣然而往。逾歲，遷歙州黟縣令。會宗屬封建，妙選府寮，授君記室之任。處平臺複道之地，列瑇簪珠履之間，清節素風，凜然不改，正詞直道，動必盡規，府公甚重之。十有餘年，累遷至水部員外郎，賜緋，而記室如故。庚午歲，府公奉使天朝，留鎮兗海，授君泰寧節度判官、檢校金部員外郎。數年，遷司門員外郎，判刑部。今上元年，加朝奉郎，先君贈大理司直，先妣追封隴西縣太君。視事三載，求外任以自效。上以君恭勤詳慎，宜久其職，拜兵部員外郎，仍兼刑部。享年六十有四。居常康寧，微病數日，奄從物故，時太平興國五年冬十二月二十八日也。即明年二月十日，葬于開封縣汴陽鄉豐臺里，禮也。前夫人封氏、今夫人太原縣君王氏，皆有窈窕之質，幽閑之操，叶此貞節，蔚其門風。長子敞，京兆府醴泉縣主簿。次曰用成、用明、用澄、用康、用平、用文、用寧。女二人，曰慕昭、用貞。君生于季俗，世全素業，性純貌古，行潔文高，守道安貧，非禮不動，未嘗忤物，亦不隨流，真所謂鞠躬君子者矣。夙惠之性，稟于天資。年十餘歲，侍伯父食，不過園疏而已。伯父戲之曰：‘啜白薤之羹，淡而無味。’君應聲答曰：‘齧紫茄之蔕，鏗爾有聲。’人知其當大成也。余始聞其名，晚乃識面，察言觀行，重其爲人。藩房見選，余所薦也，亦既稱職，頗嘗自多。丙寅歲與君俱年五十歲，日會飲酒，相與賦詩，君先就，曰：‘學《易》寧無道?知非素有心。’余遂不復作也。君有文集二十卷。嗚呼!契闊夷險，咨嗟年鬢，一生一死，孰克忘情!聊存掛劍之期，故有刊銘之作。其詞曰：嗚呼江君，世濟其名。生今之俗，爲古之人。閨門侃侃，鄉里恂恂。其實如秋，其華如春。握蘭有裕，伏閣惟勤。考終歸全，邈焉清塵。葬于所沒，古稱達者。浚水長源，夷門迥野。徒掛寶劍，空馳白馬。勝氣如存，逝川不捨。勒石垂芳，千載之下。《徐公文集》卷二九。〔一〕辟：原作‘辭’，據徐校、李刊本改。
1762	王安石	進士舉人測試，著有周官新義(《江南通志》)
11833	劉玶	有詩集存世
10111	唐慎微	重修政和經史證類備用本草
51241	鄭涇	見登科錄
